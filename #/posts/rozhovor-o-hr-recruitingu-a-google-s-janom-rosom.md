---
layout: post
description: "Lorem Ipsum"
title: Rozhovor o HR, recruitingu a Google s Jánom Rosom
date: 2014/5/2 07:53:25
category: rozhovor
thumbnail : interview
---

Super rozhovor s Jánom Rosom [(*)](https://www.linkedin.com/profile/view?id=17060473) o tom,
aké výhody má práca v zahraničí, ako sa najímajú ľudia v Google, aký je trend v hirovaní ale
aj o mnohých iných veciach priamo z prvej ruky.

---

<!-- more -->

---

**Prečo si odišiel pracovať do zahraničia?**

> Pretože som chcel skúsiť šťastie v zahraničí, trochu pocestovať a spoznať svet. Zároveň aj našetriť
nejaký kapitál na štart do života, čo sa robí ľahšie v krajine s vyššími platmi ako na Slovensku.

---

**Rozhodol si sa ísť hneď po škole, alebo si už predtým pracoval na Slovensku?**

> Odišiel som hneď po škole, ale predtým som asi dva roky pracoval v spoločnosti Accenture part-time
popri škole. Takže som spromoval, dal výpoveď, užil si leto a v septembri vyrazil s ruksakom, frajerkou
a pár eurami do Dublinu.

---

**Plánuješ sa vrátiť na Slovensko?**

> Už deväť rokov hovorím, že ešte dva roky a vrátim sa. Už sa z toho stal taký vtip v okruhu mojich
známych. Pravdepodobne sa v budúcnosti vrátim, hlavne kvôli rodine a pomoci rodičom, keď budú vo veku,
že im treba pomáhať.

---

**Takmer štyri roky pracuješ v Google. Ako sa tam cítiš?**

> S prácou som spokojný, keby som nebol, už by som pracoval niekde inde :-) .. Veci ako raňajky, obed,
večera, firemné fitko a bazén, holič, masáže a rôzne mimopracovné aktivity k tomu prispievajú svojou mierou.

---

**Odporúčaš aj ostatným mladým v IT ísť do zahraničia?**

> Odporúčam každému, nielen ľuďom v IT, ísť na určitý čas pracovať do zahraničia. Otvorí im to oči,
a to v dvoch rovinách. Uvidia, že problémy sa dajú riešiť rôznymi spôsobmi, a že nie všetko je lepšie
alebo horšie ako na Slovensku. Naučí ich to myslieť globálne, nielen v obmedzenom merítku lokálnej dediny.
Malé krajiny majú šancu byť dlhodobo úspešné, len ak exportujú produkty a služby, za ktoré tečie do krajiny
kapitál. Viď Írsko, Izrael a podobne..

> Ďalej to ľudí naučí spoliehať sa len sa na seba, lebo v cudzej krajine nemajú “bezpečnú sieť” ako kontakty,
známych a rodinu. Čo si neurobia, nezoženú a nevybavia - to nemajú. Nie každý na to má, ale skúsiť to treba.
Je to skúsenosť, ktorú jednoducho človek nezíska vysedávaním doma.

---

**Recruiting**

---

**Môže človek ovplyvniť možný úspech na pohovore?**

> Úspech na pohovoroch môže kandidát ovplyvniť, ale vo väčšine prípadov to nie je záležitosť niekoľkých týždňov
alebo mesiacov. Ľudia, čo si prídu do práce odsedieť svoje, nemajú šancu. Naopak, veľmi dobré šance majú ľudia,
čo sú aktívni a o svoj odbor sa zaujímajú aj vysoko nad rámec popisu práce. Majú vlastné projekty a aktivity.

> Títo ľudia sú zväčša rozhľadení, čosi pocestovali, majú skúsenosť z rôznych oblastí a ak si niekam pošlú
životopis, tak majú pomerne veľkú úspešnosť. A je jedno či je to Google, Facebook, Twitter alebo Websupport :-)

---

**Príprava?**

> Dosť pomôže, keď si kandidáti zopakujú a naštudujú teóriu, ktorá stojí za praxou v ich odbore, pretože
v Google sa často pracuje na veciach, na ktorých nikto iný nepracuje. Alebo sa riešia problémy, ktoré nikto
iný nerieši, pretože buď nemá na to ľudí, peniaze, alebo ho tie problémy netrápia, lebo nemá “scale” - veľkosť,
pri ktorej tie problémy sú signifikantné.

> Napríklad, ak zoptimalizuješ beh kódu a stráviš nad tým mesiace a server ušetrí 1% energie, tak si to robil
zbytočne, lebo tvoj čas je mnohonásobne drahší, ako ušetrené výdavky za energiu. Ale ak je tvoj počet
serverov povedzme 5 či 6 ciferné číslo, tak si svojou mesačnou prácou firme ušetril obrovské peniaze.

> Ďalej dosť výrazne pomôže, keď človek, ktorý sa hlási na danú pozíciu, má relevantné skúsenosti = ovláda
vyžadované technológie, pracoval na online produktoch pre obrovské množstvo zákazníkov globálne, rozpráva
viacerými jazykmi a podobne ..

---

**Myslíš, že ľudia, ktorí chcú v budúcnosti pracovať v nadnárodnej korporácií ako Google by sa mali venovať
radšej open source projektom, vlastným toolom a podobne namiesto praxi vo firme?**

> Relevantná prax vo firme je rovnako dobrá ako vlastný projekt. Niekedy možno lepšia, lebo okrem prejavu
záujmu o konkrétny odbor a technológie získajú študenti pracovné návyky a “soft skills” - naučia sa pracovať
v tíme, podieľať na debatách a rozhodovaní. Uvidia, ako sa manažujú väčšie projekty a podobne ..

> Na tú nadnárodnú korporáciu by som to nezovšeobecňoval, pretože je výrazný rozdiel medzi tvorcami produktov
typu Google, Facebook, Twitter, Linkedin alebo Tesla, ktorí tlačia na čo najvyššiu kvalitu a snažia sa najať
čo najlepších ľudí, v porovnaní s nadnárodnými korporáciami poskytujúcimi služby a outsourcing.

> Tie sa snažia tlačiť na čo najnižšiu cenu a logicky si nemôžu dovoliť platiť špičkových ľudí, čo sa odráža
aj na kvalite. Keď to brutálne preženiem, tak za misku ryže ešte nikto nenavrhol globálnu infraštruktúru
porovnateľnú s tým, čo má Google, Facebook alebo Microsoft. Alebo momentálne najlepšie auto na svete, Tesla
Model S.
Anglicky hovoriace krajiny majú na to super príslovie - “You pay peanuts, you get monkeys.”

---

**Myslíš, že sa trend blíži viac k špecialistom alebo ľudí so širším záberom?**

> Z môjho pohľadu je skôr trend prijímať ľudí so širším záberom ako špecialistov, a to z dôvodu, že technológie
sa veľmi rýchlo menia a špecialista môže veľmi rýchlo zistiť, že jeho špecializáciu už nikto nepotrebuje.

> V Google je filozofia najímania generalistov, pretože sa ľahšie preorientujú na novú technológiu, majú širší
rozhľad a ľahšie pochopia súvislosti. Hlavne to uľahčí ich pohyb v rámci firmy, namiesto toho, aby odišli inde
za inou výzvou.

---

**Generalistov?**

> Stačí sa pozrieť na pracovné inzeráty, viac menej všetky technické pozície vyžadujú komplexnú sadu
technológií, napríklad programovanie + linux + siete + large-scale online systémy pre systémových inžinierov.
A takú istú sadu pre sieťových inžinierov. Rozdiel je v zameraní sa na jednotlivé technológie, ale čistý
programátor bez znalostí ostatných oblastí nemá šancu, tak isto čistý sieťar bez linuxu a programovania nemá
šancu.

> U produktovo zameraných technikov sa okrem technických schopností očakáva prehľad v oblasti, pre ktorú produkt
vytvárajú. Teda musia mať nejaké základy produkt managmentu, financií, HR a podobne …

> Kombinácia technických a business znalostí sa proste nedá obísť. A tento model postupne prebrali aj iné firmy
a množstvo IT startupov v USA. Je oveľa lepšie, ak programátor rozumie tomu, čo kóduje, ako keď len pracuje
podľa zadania.

---

**A čo vysoké školstvo a informatika. Ako sa pozerá moderný zamestnávateľ na absolventa vysokej školy v
porovnaní s človekom s praxou?**

> Nemusíš mať prax v odbore v zmysle, že si pracoval, ale každý predsa robil na nejakých školských projektoch,
či už individuálnych, tímových alebo bakalárskej či inžinierskej diplomovky. Takže aj keď sú čerstvo po škole,
mali by byť schopní odprezentovať, na akých projektoch počas štúdia pracovali, s akými technológiami sa
zoznámili a čo je výsledkom ich práce.

> Ak nemáš čo odprezentovať, potom je otázne, ako si dostal titul a čo si sa vlastne naučil.

---

Ďakujeme za super rozhovor!
Autor [[ondrek](http://twitter.com/ondrek)].